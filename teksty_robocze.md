Darmowe warsztaty dla początkujących entuzjastów Pythona prowadzone są w każdą środę w trakcie
roku akademickiego.

Na każdym spotkaniu pracujemy w oparciu o zaproponowane przez głównego mentora zadanie.
Rozwiązujemy je wykorzystując poznane wcześniej mechanizmy języka. W toku pracy poznajemy
nowe, kolejne narzędzia.

W zajęciach aktywnie uczestniczy grupa mentorów, którzy na bieżąco nakierowują poszczególnych
uczestników na właściwy trop.

Udział w kolejnych warsztatach może wymagać pewnej dozy systematycznej pracy  w domu. Na
kolejnych spotkaniach nie robimy wielu powtórek. Staramy się szybko wprowadzać nowe narzędzia,
tak by mogli do nas dołączać kolejni, nowi entuzjaści o nieco wyższym poziomie znajomości języka.
Posiadamy materiały, które mogą posłużyć do samodzielnego nadrobienia ewentualnych zaległości.

Do udziału w warsztatach nie jest potrzebne wykształcenie informatyczne. Zapraszamy osoby w
każdym wieku. Panowie są także mile widziani!

Do warsztatów można dołączyć w dowolnej chwili, nie są wymagane zapisy.

Spotkania odbywają się w Centrum Wykładowym Politechniki Poznańskiej na ulicy Piotrowo 2 w
Poznaniu w godzinach 18:30-20:00, sala nr 1 przy biurku ochrony.

Na zajęcia przychodzimy z własnym laptopem. Na miejscu zapewniamy przedłużacze oraz dostęp do sieci.

Bieżącą i bardziej szczegółową informację o nadchodzących warsztatach znajdzesz poniżej oraz
na Facebook_'u.

Zapraszamy!


Uwielbiamy programować, przede wszystkim w Pythonie.
Chcemy się wspólnie uczyć, a także dzielić już zdobytą wiedzą i doświadczeniem, dlatego tworzymy przyjazne środowisko, w którym każdy może poczuć się swobodnie, bez względu na płeć oraz poziom zaawansowania.
Nasze spotkania są zawsze darmowe, a stworzone materiały upowszechniamy na licencji wolnego oprogramowania. I zachęcamy do tego innych!



# Kodeks postępowania (Code of Conduct)


Na naszych zajęciach oraz wydarzeniach, którym patronujemy, dbamy o dobre samopoczucie wszystkich uczestników oraz mentorów, dlatego obowiązuje na nich kilka ważnych dla nas zasad.
Opis zachowań, do których zachęcamy, a także tych, których staramy się unikać, dostępny jest
pod adresem: http://berlincodeofconduct.org/pl/

Jeśli czyjeś zachowanie sprawiło, że poczuliście się komfortowo, skontaktujcie się proszę bezpośrednio z organizatorem spotkania, lub mailowo (także jeśli wolicie zachować anonimowość):
<adres>

Wierzymy, że konflikty często wynikają z niefortunnych nieporozumień i zależy nam na dobrej współpracy z każdą ze stron ewentualnego konfliktu.
W przypadku wyraźnych i konsekwentnych nadużyć z czyjejś strony, będziemy jednak zmuszeni wyprosić taką osobę ze spotkania.



# Dołącz do nas


Jeśli chcesz wziąć udział w organizowanych przez nas wydarzeniach, wystarczy, że się na nich zjawisz! Sprawdź, czy w najbliższym czasie dzieje się coś w Twojej okolicy lub na konferencji, na którą się wybierasz i śmiało dołącz do nas! Może się zdarzyć, że będziemy zmuszeni ograniczyć liczbę miejsc na zajęciach, wtedy pokreślimy ten fakt w opisie wydarzenia - warto więc wcześniej sprawdzić czy należy się zarejestrować oraz co należy ze sobą przynieść.

Jeśli chcesz zostać mentorem lub zorganizować z nami warsztat (zachęcamy!), skontaktuj się z nami mailowo lub zaczep osobiście, a dogadamy szczegóły.



# Nasze Materiały


Materiały, które przygotowaliśmy i wykorzystaliśmy na naszych zajęciach są udostępnione na wolnej licencji. Zachęcamy do korzystania! Jeśli macie sugestie, jak możemy je poprawić, dajcie nam znać - chcemy, aby były coraz lepsze!